ปกติแล้วการแชทจะเกิดขึ้นระหว่างคนสองคน โดยจะเกิดขึ้นผ่านทางโปรแกรมที่ใช้แชท เช่น Facebook Messenger, LINE, Betalk เป็นต้น แต่นอกจากการแชทจะเกิดขึ้นระหว่างคนกับคนแล้ว ก็มีการแชทที่เกิดขึ้นระหว่างคนกับคอมพิวเตอร์ด้วย เพราะมีคนไปเขียนโปรแกรมคอมพิวเตอร์ให้โต้ตอบเป็นภาษาคนได้ โปรแกรมที่เขียนขึ้นนั้นส่วนใหญ่จะรู้จักกันในชื่อ Chatbot หรือ แชทบอท

แชทบอทนั้นมีหลายแบบตั้งแต่แบบที่โต้ตอบตายตัวตามที่ผู้เขียนโปรแกรมเขียนไว้ เช่นว่าเขียนโปรแกรมไว้ว่าเมื่อมีคนมาทักว่า “สวัสดี” ให้ตอบกลับว่า “สวัสดีครับ” อันนี้โปรแกรมก็จะตอบตามที่ได้ถูกตั้งค่าไว้แล้ว ไม่ว่าเราจะทักสวัสดีไปกี่รอบโปรแกรมก็จะตอบกลับมาว่าสวัสดีครับ หรือถ้าอยากให้ดูเป็นธรรมชาติมากขึ้นมันก็อาจจะตั้งให้สุ่มจากประโยคที่เขียนเก็บไว้ให้ เช่น ครับ เป็นอย่างไรบ้าง สวัสดี เธอชื่ออะไร เป็นไง เป็นต้น แต่แชทบอทประเภทนี้ ถ้าจะทำให้โต้ตอบได้เหมือนคนมากที่สุด ก็ต้องกำหนดคำถามและคำตอบให้ได้มากที่สุด เท่าที่จะมากได้ แต่อย่างไรก็ตามการแชทของคนสามารถเกิดขึ้นได้ไม่จำกัดรูปแบบ จึงไม่มีทางที่ผู้เขียนโปรแกรมจะสามารถกำหนดทุกรูปแบบของการถามตอบได้ โปรแกรมประเภทนี้ไม่สามารถเขียนให้เหมือนคนได้ ไม่ว่าใครก็ตามที่แชทกับแชทบอทประเภทนี้จะต้องรู้ว่าตัวเองกำลังแชทกับแชทบอทไม่ได้แชทกับคน

เป็นเวลาหลายปีที่คนพยายามสร้างแชทบอทเพื่อที่จะสามารถแชทได้เหมือนตัวเอง มีการนำเทคโนโลยีปัญญาประดิษฐ์เข้ามาช่วยในเรื่องนี้ด้วย และในภาษาอังกฤษที่มีคนใช้อยู่ทั่วโลก แชทบอทก็ถูกพัฒนาไปไกลและรวดเร็วกว่าภาษาไทยมาก เพราะปัจจัยหลายอย่าง รวมถึงการมีคลังข้อมูลทางภาษาจำนวนมาก

การที่คลังข้อมูลภาษาในภาษาไทยมีน้อยกว่า เพราะมีคนใช้น้อยกว่า และงานเขียนทั่วๆไปก็ไม่ใช่ว่าจะสามารถหยิบมาใช้ได้ได้เลย เพราะติดในเรื่องของลิขสิทธิ์ ดังนั้นการพัฒนาในด้านนี้ ไม่ได้จำกัดเฉพาะบุคลากรที่ทำงานเกี่ยวกับการเขียนโปรแกรมคอมพิวเตอร์ แต่ต้องอาศัยคนทุกคนที่พูดและใช้ภาษาไทย

สำหรับโครงการนี้ ขอบเปิดรับบริจาค งานเขียน จำพวกที่เป็นบทสนทนา เช่น บทภาพยนต์ และคอมเม้นต์ในเว็บบอร์ดต่างๆ ส่วนงานเขียนประเภทอื่นก็สามารถนำมาบริจาคได้เหมือนกันทุกประเภทไม่จำกัดรูปแบบงานเขียน